百家姓
千字文
三字经
朱子家训
孝经
增广贤文
弟子规

1.百家姓
568字

赵钱孙李，周吴郑王。冯陈褚卫，蒋沈韩杨。
朱秦尤许，何吕施张。孔曹严华，金魏陶姜。
戚谢邹喻，柏水窦章。云苏潘葛，奚范彭郎。
鲁韦昌马，苗凤花方。俞任袁柳，酆鲍史唐。
费廉岑薛，雷贺倪汤。滕殷罗毕，郝邬安常。

乐于时傅，皮卞齐康。伍余元卜，顾孟平黄。
和穆萧尹，姚邵湛汪。祁毛禹狄，米贝明臧。
计伏成戴，谈宋茅庞。熊纪舒屈，项祝董梁。
杜阮蓝闵，席季麻强。贾路娄危，江童颜郭。
梅盛林刁，钟徐邱骆。高夏蔡田，樊胡凌霍。

虞万支柯，昝管卢莫。经房裘缪，干解应宗。
丁宣贲邓，郁单杭洪。包诸左石，崔吉钮龚。
程嵇邢滑，裴陆荣翁。荀羊於惠，甄曲家封。
芮羿储靳，汲邴糜松。井段富巫，乌焦巴弓。
牧隗山谷，车侯宓蓬。全郗班仰，秋仲伊宫。

宁仇栾暴，甘钭厉戎。祖武符刘，景詹束龙。
叶幸司韶，郜黎蓟薄。印宿白怀，蒲邰从鄂。
索咸籍赖，卓蔺屠蒙。池乔阴鬱，胥能苍双。
闻莘党翟，谭贡劳逄。姬申扶堵，冉宰郦雍。
卻璩桑桂，濮牛寿通。边扈燕冀，郏浦尚农。

温别庄晏，柴瞿阎充。慕连茹习，宦艾鱼容。
向古易慎，戈廖庾终。暨居衡步，都耿满弘。
匡国文寇，广禄阙东。欧殳沃利，蔚越夔隆。
师巩厍聂，晁勾敖融。冷訾辛阚，那简饶空。
曾毋沙乜，养鞠须丰。巢关蒯相，查后荆红。

游竺权逯，盖益桓公。万俟司马，上官欧阳。
夏侯诸葛，闻人东方。赫连皇甫，尉迟公羊。
澹台公冶，宗政濮阳。淳于单于，太叔申屠。
公孙仲孙，轩辕令狐。钟离宇文，长孙慕容。
鲜于闾丘，司徒司空。丌官司寇，仉督子车。

颛孙端木，巫马公西。漆雕乐正，壤驷公良。
拓跋夹谷，宰父谷梁。晋楚闫法，汝鄢涂钦。
段干百里，东郭南门。呼延归海，羊舌微生。
岳帅缑亢，况郈有琴。梁丘左丘，东门西门。
商牟佘佴，伯赏南宫。墨哈谯笪，年爱阳佟。

第五言福，百家姓终。


2.千字文
南北朝~周兴嗣

天地玄黄，宇宙洪荒。日月盈昃，辰宿列张。
寒来暑往，秋收冬藏。闰余成岁，律吕调阳。
云腾致雨，露结为霜。金生丽水，玉出昆冈。
剑号巨阙，珠称夜光。果珍李柰，菜重芥姜。
海咸河淡，鳞潜羽翔。龙师火帝，鸟官人皇。

始制文字，乃服衣裳。推位让国，有虞陶唐。
吊民伐罪，周发殷汤。坐朝问道，垂拱平章。
爱育黎首，臣伏戎羌。遐迩一体，率宾归王。
鸣凤在竹，白驹食场。化被草木，赖及万方。
盖此身发，四大五常。恭惟鞠养，岂敢毁伤。

女慕贞洁，男效才良。知过必改，得能莫忘。
罔谈彼短，靡恃己长。信使可覆，器欲难量。
墨悲丝染，诗赞羔羊。景行维贤，克念作圣。
德建名立，形端表正。空谷传声，虚堂习听。
祸因恶积，福缘善庆。尺璧非宝，寸阴是竞。

资父事君，曰严与敬。孝当竭力，忠则尽命。
临深履薄，夙兴温凊。似兰斯馨，如松之盛。
川流不息，渊澄取映。容止若思，言辞安定。
笃初诚美，慎终宜令。荣业所基，籍甚无竟。
学优登仕，摄职从政。存以甘棠，去而益咏。

乐殊贵贱，礼别尊卑。上和下睦，夫唱妇随。
外受傅训，入奉母仪。诸姑伯叔，犹子比儿。
孔怀兄弟，同气连枝。交友投分，切磨箴规。
仁慈隐恻，造次弗离。节义廉退，颠沛匪亏。
性静情逸，心动神疲。守真志满，逐物意移。

坚持雅操，好爵自縻。都邑华夏，东西二京。
背邙面洛，浮渭据泾。宫殿盘郁，楼观飞惊。
图写禽兽，画彩仙灵。丙舍旁启，甲帐对楹。
肆筵设席，鼓瑟吹笙。升阶纳陛，弁转疑星。
右通广内，左达承明。既集坟典，亦聚群英。

杜稿钟隶，漆书壁经。府罗将相，路侠槐卿。
户封八县，家给千兵。高冠陪辇，驱毂振缨。
世禄侈富，车驾肥轻。策功茂实，勒碑刻铭。
磻溪伊尹，佐时阿衡。奄宅曲阜，微旦孰营。
桓公匡合，济弱扶倾。绮回汉惠，说感武丁。

俊乂密勿，多士实宁。晋楚更霸，赵魏困横。
假途灭虢，践土会盟。何遵约法，韩弊烦刑。
起翦颇牧，用军最精。宣威沙漠，驰誉丹青。
九州禹迹，百郡秦并。岳宗泰岱，禅主云亭。
雁门紫塞，鸡田赤城。昆池碣石，钜野洞庭。

旷远绵邈，岩岫杳冥。治本于农，务兹稼穑。
俶载南亩，我艺黍稷。税熟贡新，劝赏黜陟。
孟轲敦素，史鱼秉直。庶几中庸，劳谦谨敕。
聆音察理，鉴貌辨色。贻厥嘉猷，勉其祗植。
省躬讥诫，宠增抗极。殆辱近耻，林皋幸即。

两疏见机，解组谁逼。索居闲处，沉默寂寥。
求古寻论，散虑逍遥。欣奏累遣，戚谢欢招。
渠荷的历，园莽抽条。枇杷晚翠，梧桐蚤凋。
陈根委翳，落叶飘摇。游鹍独运，凌摩绛霄。
耽读玩市，寓目囊箱。易輶攸畏，属耳垣墙。

具膳餐饭，适口充肠。饱饫烹宰，饥厌糟糠。
亲戚故旧，老少异粮。妾御绩纺，侍巾帷房。
纨扇圆絜，银烛炜煌。昼眠夕寐，蓝笋象床。
弦歌酒宴，接杯举殇。矫手顿足，悦豫且康。
嫡后嗣续，祭祀烝尝。稽颡再拜，悚惧恐惶。

笺牒简要，顾答审详。骸垢想浴，执热愿凉。
驴骡犊特，骇跃超骧。诛斩贼盗，捕获叛亡。
布射僚丸，嵇琴阮箫。恬笔伦纸，钧巧任钓。
释纷利俗，并皆佳妙。毛施淑姿，工颦妍笑。
年矢每催，曦晖朗曜。璇玑悬斡，晦魄环照。

指薪修祜，永绥吉劭。矩步引领，俯仰廊庙。
束带矜庄，徘徊瞻眺。孤陋寡闻，愚蒙等诮。
谓语助者，焉哉乎也。


3.三字经
宋朝~王应麟
共1320字

人之初，性本善。性相近，习相远。
苟不教，性乃迁。教之道，贵以专。
昔孟母，择邻处。子不学，断机杼。
窦燕山，有义方。教五子，名俱扬。
养不教，父之过。教不严，师之惰。
子不学，非所宜。幼不学，老何为。
玉不琢，不成器。人不学，不知义。
为人子，方少时。亲师友，习礼仪。
香九龄，能温席。孝于亲，所当执。
融四岁，能让梨。弟于长，宜先知。

首孝悌，次见闻。知某数，识某文。
一而十，十而百。百而千，千而万。
三才者，天地人。三光者，日月星。
三纲者，君臣义。父子亲，夫妇顺。
曰春夏，曰秋冬。此四时，运不穷。
曰南北，曰西东。此四方，应乎中。
曰水火，木金土。此五行，本乎数。
曰仁义，礼智信。此五常，不容紊。
稻粱菽，麦黍稷。此六谷，人所食。
马牛羊，鸡犬豕。此六畜，人所饲。

曰喜怒，曰哀惧。爱恶欲，七情具。
青赤黄，及黑白。此五色，目所识。
酸苦甘，及辛咸。此五味，口所含。
膻焦香，及腥朽。此五臭，鼻所嗅。
匏土革，木石金。丝与竹，乃八音。
曰平上，曰去入。此四声，宜调协。
高曾祖，父而身。身而子，子而孙。
自子孙，至玄曾。乃九族，人之伦。
父子恩，夫妇从。兄则友，弟则恭。
长幼序，友与朋。君则敬，臣则忠。

此十义，人所同。当师叙，勿违背。
斩齐衰，大小功。至缌麻，五服终。
礼乐射，御书数。古六艺，今不具。
惟书学，人共遵。既识字，讲说文。
有古文，大小篆。隶草继，不可乱。
若广学，惧其繁。但略说，能知原。
凡训蒙，须讲究。详训诂，明句读。
为学者，必有初。小学终，至四书。
论语者，二十篇。群弟子，记善言。
孟子者，七篇止。讲道德，说仁义。

作中庸，子思笔。中不偏，庸不易。
作大学，乃曾子。自修齐，至平治。
孝经通，四书熟。如六经，始可读。
诗书易，礼春秋。号六经，当讲求。
有连山，有归藏。有周易，三易详。
有典谟，有训诰。有誓命，书之奥。
我周公，作周礼。著六官，存治体。
大小戴，注礼记。述圣言，礼乐备。
曰国风，曰雅颂。号四诗，当讽咏。
诗既亡，春秋作。寓褒贬，别善恶。

三传者，有公羊。有左氏，有谷梁。
经既明，方读子。撮其要，记其事。
五子者，有荀扬。文中子，及老庄。
经子通，读诸史。考世系，知始终。
自羲农，至黄帝。号三皇，居上世。
唐有虞，号二帝。相揖逊，称盛世。
夏有禹，商有汤。周武王，称三王。
夏传子，家天下。四百载，迁夏社。
汤伐夏，国号商。六百载，至纣亡。
周武王，始诛纣。八百载，最长久。

周辙东，王纲坠。逞干戈，尚游说。
始春秋，终战国。五霸强，七雄出。
嬴秦氏，始兼并。传二世，楚汉争。
高祖兴，汉业建。至孝平，王莽篡。
光武兴，为东汉。四百年，终于献。
魏蜀吴，争汉鼎。号三国，迄两晋。
宋齐继，梁陈承。为南朝，都金陵。
北元魏，分东西。宇文周，与高齐。
迨至隋，一土宇。不再传，失统绪。
唐高祖，起义师。除隋乱，创国基。

二十传，三百载。梁灭之，国乃改。
梁唐晋，及汉周。称五代，皆有由。
炎宋兴，受周禅。十八传，南北混。
辽与金，皆称帝。元灭金，绝宋世。
舆图广，超前代。九十年，国祚废。
太祖兴，国大明。号洪武，都金陵。
迨成祖，迁燕京。十六世，至崇祯。
权阉肆，寇如林。李闯出，神器焚。
清世祖，膺景命。靖四方，克大定。
由康雍，历乾嘉。民安富，治绩夸。

道咸间，变乱起。始英法，扰都鄙。
同光后，宣统弱。传九帝，满清殁。
革命兴，废帝制。立宪法，建民国。
古今史，全在兹。载治乱，知兴衰。
史虽繁，读有次。史记一，汉书二。
后汉三，国志四。兼证经，参通鉴。
读史者，考实录。通古今，若亲目。
昔仲尼，师项橐。古圣贤，尚勤学。
赵中令，读鲁论。彼既仕，学且勤。
披蒲编，削竹简。彼无书，且知勉。

头悬梁，锥刺股。彼不教，自勤苦。
如囊萤，如映雪。家虽贫，学不辍。
如负薪，如挂角。身虽劳，犹苦卓。
苏老泉，二十七。始发愤，读书籍。
彼既老，犹悔迟。尔小生，宜早思。
若梁灏，八十二。对大廷，魁多士。
彼既成，众称异。尔小生，宜立志。
莹八岁，能咏诗。泌七岁，能赋棋。
彼颖悟，人称奇。尔幼学，当效之。
蔡文姬，能辩琴。谢道韫，能咏吟。

彼女子，且聪敏。尔男子，当自警。
唐刘晏，方七岁。举神童，作正字。
口而诵，心而惟。朝于斯，夕于斯。
晏虽幼，身已仕。有为者，亦若是。
犬守夜，鸡司晨。苟不学，曷为人。
蚕吐丝，蜂酿蜜。人不学，不如物。
幼而学，壮而行。上致君，下泽民。
扬名声，显父母。光于前，裕于后。
人遗子，金满赢。我教子，唯一经。
勤有功，戏无益。戒之哉，宜勉力。


4.朱子家训
共528字

黎明即起，洒扫庭除，要内外整洁；既昏便息，关锁门户，必亲自检点。
一粥一饭，当思来处不易；半丝半缕，恒念物力维艰。
宜未雨而绸缪，毋临渴而掘井。
自奉必须俭约，宴客切勿流连。
器具质而洁，瓦缶胜金玉；饮食约而精，园蔬愈珍馐。
勿营华屋，勿谋良田。
三姑六婆，实淫盗之媒；婢美妾娇，非闺房之福。
童仆勿用俊美，妻妾切忌艳妆。
祖宗虽远，祭祀不可不诚；子孙虽愚，经书不可不读。
居身务期质朴，教子要有义方。
勿贪意外之财，勿饮过量之酒。
与肩挑贸易，毋占便宜；见贫苦亲邻，须加温恤。
刻薄成家，理无久享；伦常乖舛,立见消亡。
兄弟叔侄，须分多润寡；长幼内外，宜法肃辞严。
听妇言，乖骨肉，岂是丈夫？重资财，薄父母，不成人子。
嫁女择佳婿，毋索重聘；娶媳求淑女，勿计厚奁。
见富贵而生谄容者，最可耻；遇贫穷而作骄态者，贱莫甚。
居家戒争讼，讼则终凶；处世戒多言，言多必失。
勿恃势力而凌逼孤寡，毋贪口腹而恣杀生禽。
乖僻自是，悔误必多；颓惰自甘，家道难成。
狎昵恶少，久必受其累；屈志老成，急则可相依。
轻听发言，安知非人之谮诉?当忍耐三思；因事相争，焉知非我之不是？需平心暗想。
施惠勿念，受恩莫忘。
凡事当留馀地，得意不宜再往。
人有喜庆，不可生妒忌心；人有祸患，不可生喜幸心。
善欲人见，不是真善；恶恐人知，便是大恶。
见色而起淫心，报在妻女；匿怨而用暗箭，祸延子孙。
家门和顺，虽饔飧不继，亦有馀欢；国课早完，即囊橐无馀，自得至乐。
读书志在圣贤，非徒科第；为官心存君国，岂计身家？
守分安命，顺时听天；为人若此，庶乎近焉。


5.孝经
共1834字

第一章　开宗明义
仲尼居，曾子侍。子曰：“先王有至德要道，以顺天下，民用和睦，上下无怨。汝知之乎?”曾子避席曰：“参不敏，何足以知之?”子曰：“夫孝，德之本也，教之所由生也。复坐，吾语汝。身体发肤，受之父母，不敢毁伤，孝之始也。立身行道，扬名于后世，以显父母，孝之终也。夫孝，始于事亲，中　于事　君，终于立身。《大雅》云：‘无念尔祖，聿修厥德。’”

第二章　天子
子曰：“爱亲者，不敢恶于人;敬亲者，不敢慢于人。爱敬尽于事亲，而德教加于百姓，刑于四海。盖天子之孝也。《甫刑》云：‘一人有庆，兆民赖之。’”

第三章　诸侯
在上不骄，高而不危;制节谨度，满而不溢。高而不危，所以长守贵也。满而不溢，所以长守富也。富贵不离其身，然后能保其社稷，而和其民人。盖诸侯之孝也。《诗》云：“战战兢兢，如临深渊，如履薄冰。”

第四章　卿大夫
非先王之法服不敢服，非先王之法言不敢道，非先王之德行不敢行。是故非法不言，非道不行;口无择言，身无择行。言满天下无口过，行满天下无怨恶。三者备矣，然后能守其宗庙。盖卿、大夫之孝也。《诗》云：“夙夜匪懈，以事一人。”

第五章　士
资于事父以事母，而爱同;资于事父以事君，而敬同。故母取其爱，而君取其敬，兼之者父也。故以考事君则忠，以敬事长则顺。忠顺不失，以事其上，然后能保其禄位，而守其祭祀。盖士之孝也。《诗》云：“夙兴夜寐，无忝尔所生。”

第六章　庶人
用天之道，分地之利，谨身节用，以养父母，此庶人之孝也。故自天子至于庶人，孝无终始，而患不及者，未之有也。

第七章　三才
曾子曰：“甚哉，孝之大也!”子曰：“夫孝，天之经也，地之义也，民之行也。天地之经，而民是则之。则天之明，因地之利，以顺天下。是以其教不肃而成，其政不严而治。先王见教之可以化民也，是故先之以博爱，而民莫遗其亲，陈之德义，而民兴行。先之以敬让，而民不争;导之以礼乐，而民和睦;示之以好恶，而民知禁。《诗》云：‘赫赫师尹，民具尔瞻。’”

第八章　孝治
子曰：“昔者明王之孝治天下也，不敢遗小国之臣，而况于公、侯、伯、子、男乎?故得万国之欢心，以事其先王。治国者，不敢侮于鳏寡，而况于士民乎?故得百姓之欢心，以事其先君。治家者，不敢失于臣妾，而况于妻子乎?故得人之欢心，以事其亲。夫然，故生则亲安之，祭则鬼享之。是以天下和平，灾害不生，祸乱不作。故明王之以孝治天下也如此。《诗》云：‘有觉德行，四国顺之。’”

第九章　圣治
曾子曰：“敢问圣人之德，无以加于孝乎?”子曰：“天地之性，人为贵。人之行，莫大于孝。孝莫大于严父。严父莫大于配天，则周公其人也。昔者，周公郊祀后稷以配天，宗祀文王于明堂，以配上帝。是以四海之内，各以其职来祭。夫圣人之德，又何以加于孝乎?故亲生之膝下，以养父母日严。圣人因严以教敬，因亲以教爱。圣人之教，不肃而成，其政不严而治，其所因者本也。父子之道，天性也，君臣之义也。父母生之，续莫大焉。君亲临之，厚莫重焉。故不爱其亲而爱他人者，谓之悖德;不敬其亲而敬他人者，谓之悖礼。以顺则逆，民无则焉。不在于善，而皆在于凶德，虽得之，君子不贵也。君子则不然，言思可道，行思可乐，德义可尊，作事可法，容止可观，进退可度，以临其民。是以其民畏而爱之，则而象之。故能成其德教，而行其政令。《诗》云：‘淑人君子，其仪不忒。’”

第十章　纪孝行
子曰：“孝子之事亲也，居则致其敬，养则致其乐，病则致其忧，丧则致其哀，祭则致其严。五者备矣，然后能事亲。事亲者，居上不骄，为下不乱，在丑不争。居上骄则亡，为下而乱则刑，在丑而争则兵。三者不除，虽日用三牲之养，犹为不孝也。”

第十一章　五刑
子曰：“五刑之属三千，而罪莫大于不孝。要君者无上，非圣人者无法，非孝者无亲。此大乱之道也。”

第十二章　广要道
子曰：“教民亲爱，莫善于孝。教民礼顺，莫善于悌。移风易俗，莫善于乐。安上治民，莫善于礼。礼者，敬而已矣。故敬其父，则子悦;敬其兄，则弟悦;敬其君，则臣悦;敬一人，而千万人悦。所敬者寡，而悦者众，此之谓要道也。”

第十三章　广至德
子曰：“君子之教以孝也，非家至而日见之也。教以孝，所以敬天下之为人父者也。教以悌，所以敬天下之为人兄者也。教以臣，所以敬天下之为人君者也。《诗》云：‘恺悌君子，民之父母。’非至德，其孰能顺民如此其大者乎!”

第十四章　广扬名
子曰：“君子之事亲孝，故忠可移于君。事兄悌，故顺可移于长。居家理，故治可移于官。是以行成于内，而名立于后世矣。”

第十五章　谏诤
曾子曰：“若夫慈爱、恭敬、安亲、扬名，则闻命矣。敢问子从父之令，可谓孝乎?”子曰：“是何言与，是何言与!昔者天子有争臣七人，虽无道，不失其天下;诸侯有争臣五人，虽无道，不失其国;大夫有争臣三人，虽无道，不失其家;士有争友，则身不离于令名;父有争子，则身不陷于不义。则子不可以不争于父，臣不可以不争　于　君;故当不义，则争之。从父之令，又焉得为孝乎!”

第十六章　感应
子曰：“昔者明王事父孝，故事天明;事母孝，故事地察;长幼顺，故上下治。天地明察，神明彰矣。故虽天子，必有尊也，言有父也;必有先也，言有兄也。宗庙致敬，不忘亲也;修身慎行，恐辱先也。宗庙致敬，鬼神着矣。孝悌之至，通于神明，光于四海，无所不通。《诗》云：‘自西自东，自南自北，无思不服。’”

第十七章　事君
子曰：“君子之事上也，进思尽忠，进思补过，将顺其美，匡救其恶，故上下能相亲也。《诗》云：‘心乎爱矣，遐不谓矣，中心藏之，何日忘之。’”

第十八章　丧亲
子曰：“孝子之丧亲也，哭不偯，礼无容，言不文，服美不安，闻乐不乐，食旨不甘，此哀戚之情也。三日而食，教民无以死伤生。毁不灭性，此圣人之政也。丧不过三年，示民有终也。为之棺椁衣衾而举之，陈其簠簋而哀戚之;擗踊哭泣，哀以送之;卜其宅兆，而安措之;为之宗庙，以鬼享之;春秋祭祀，以时思之。生事爱敬，死事哀戚，生民之本尽矣，死生之义备矣，孝子之事亲终矣。”


6.增广贤文
共3815字

昔时贤文，诲汝谆谆，集韵增文，多见多闻。
观今宜鉴古，无古不成今。
知己知彼，将心比心。
酒逢知己饮，诗向会人吟。
相识满天下，知心能几人。
相逢好似初相识，到老终无怨恨心。
近水知鱼性，近山识鸟音。
易涨易退山溪水，易反易覆小人心。
运去金成铁，时来铁似金，读书须用意，一字值千金。
逢人且说三分话，未可全抛一片心。
有意栽花花不发，无心插柳柳成阴。
画虎画皮难画骨，知人知面不知心。
钱财如粪土，仁义值千金。
流水下滩非有意，白云出岫本无心。
当时若不登高望，谁信东流海洋深。
路遥知马力，事久见人心。
两人一般心，无钱堪买金，一人一般心，有钱难买针。
相见易得好，久住难为人。
马行无力皆因瘦，人不风流只为贫。
饶人不是痴汉，痴汉不会饶人。
是亲不是亲，非亲却是亲。
美不美，乡中水，亲不亲，故乡人。
莺花犹怕春光老，岂可教人枉度春。
相逢不饮空归去，洞口桃花也笑人。
红粉佳人休使老，风流浪子莫教贫。
在家不会迎宾客，出外方知少主人。
黄金无假，阿魏无真。
客来主不顾，应恐是痴人。
贫居闹市无人问，富在深山有远亲。
谁人背后无人说，哪个人前不说人。
有钱道真语，无钱语不真。
不信但看筵中酒，杯杯先劝有钱人。
闹里有钱，静处安身。
来如风雨，去似微尘。
长江后浪推前浪，世上新人赶旧人。
近水楼台先得月，向阳花木早逢春。
莫道君行早，更有早行人。
莫信直中直，须防仁不仁。
山中有直树，世上无直人。
自恨枝无叶，莫怨太阳偏。
大家都是命，半点不由人。
一年之计在于春，一日之计在于寅，一家之计在于和，一生之计在于勤。
责人之心责己，恕己之心恕人。
守口如瓶，防意如城。
宁可人负我，切莫我负人。
再三须慎意，第一莫欺心。
虎生犹可近，人熟不堪亲。
来说是非者，便是是非人。
远水难救近火，远亲不如近邻。
有茶有酒多兄弟，急难何曾见一人。
人情似纸张张薄，世事如棋局局新。
山中也有千年树，世上难逢百岁人。
力微休负重，言轻莫劝人。
无钱休入众，遭难莫寻亲。
平生莫作皱眉事，世上应无切齿人。
士者国之宝，儒为席上珍。
若要断酒法，醒眼看醉人。
求人须求大丈夫，济人须济急时无。
渴时一滴如甘露，醉后添杯不如无。
久住令人贱，频来亲也疏。
酒中不语真君子，财上分明大丈夫。
出家如初，成佛有余。
积金千两，不如明解经书。
养子不教如养驴，养女不教如养猪。
有田不耕仓廪虚，有书不读子孙愚。
仓廪虚兮岁月乏，子孙愚兮礼义疏。
同君一席话，胜读十年书。
人不通今古，马牛如襟裾。
茫茫四海人无数，哪个男儿是丈夫。
白酒酿成缘好客，黄金散尽为收书。
救人一命，胜造七级浮屠。
城门失火，殃及池鱼。
庭前生瑞草，好事不如无。
欲求生富贵，须下死工夫。
百年成之不足，一旦败之有余。
人心似铁，官法如炉。
善化不足，恶化有余。
水太清则无鱼，人至察则无徒。
知者减半，省者全无。
在家由父，出家从夫。
痴人畏妇，贤女敬夫。
是非终日有，不听自然无。
宁可正而不足，不可邪而有余。
宁可信其有，不可信其无。
竹篱茅舍风光好，道院僧堂终不如。
命里有时终须有，命里无时莫强求。
道院迎仙客，书堂隐相儒。
庭栽栖凤竹，池养化龙鱼。
结交须胜己，似我不如无。
但看三五日，相见不如初。
人情似水分高下，世事如云任卷舒。
会说说都是，不会说无礼。
磨刀恨不利，刀利伤人指。
求财恨不得，财多害自己。
知足常足，终身不辱。
知止常止，终身不耻。
有福伤财，无福伤己。
差之毫厘，失之千里。
若登高必自卑，若涉远必自迩。
三思而行，再思可矣。
使口不如自走，求人不如求己。
小时是兄弟，长大各乡里。
妒财莫妒食，怨生莫怨死。
人见白头嗔，我见白头喜。
多少少年亡，不到白头死。
墙有逢，壁有耳。
好事不出门，恶事传千里。
贼是小人，知过君子。
君子固穷，小人穷斯滥也。
贫穷自在，富贵多忧。
不以我为德，反以我为仇。
宁向直中取，不可曲中求。
人无远虑，必有近忧。
知我者为我心忧，不知我者谓我何求。
晴天不肯去，只待雨淋头。
成事莫说，覆水难收。
是非只为多开口，烦恼皆因强出头。
忍得一时之气，免得百日之忧。
近来学得乌龟法，得缩头时且缩头。
惧法朝朝乐，欺公日日忧。
人生一世，草生一春。
黑发不知勤学早，看看又是白头翁。
月到十五光明少，人到中年万事休。
儿孙自有儿孙福，莫为儿孙作马牛。
人生不满百，常怀千岁忧。
今朝有酒今朝醉，明日愁来明日忧。
路逢险处难回避，事到头来不自由。
药能医假病，酒不解真愁。
人贫不语，水平不流。
一家有女百家求，一马不行百马忧。
有花方酌酒，无月不登楼。
三杯通大道，一醉解千愁。
深山毕竟藏猛虎，大海终须纳细流。
惜花须检点，爱月不梳头。
大抵选他肌骨好，不擦红粉也风流。
受恩深处宜先退，得意浓时便可休。
莫待是非来入耳，从前恩爱反为仇。
留得五湖明月在，不愁无处下金钩。
休别有鱼处，莫恋浅滩头。
去时终须去，再三留不住。
忍一句，息一怒，饶一着，退一步。
三十不豪，四十不富，五十将来寻死路。
生不论魂，死不认尸。
父母恩深终有别，夫妻义重也分离。
人生似鸟同林宿，大限来时各自飞。
人善被人欺，马善被人骑。
人无横财不富，马无野草不肥。
人恶人怕天不怕，人善人欺天不欺。
善恶到头终有报，只争来早与来迟。
黄河尚有澄清日，岂可人无得运时。
得宠思辱，安居虑危。
念念有如临敌日，心心常似过桥时。
英雄行险道，富贵似花枝。
人情莫道春光好，只怕秋来有冷时。
送君千里，终须一别。
但将冷眼看螃蟹，看你横行到几时。
见事莫说，问事不知。
闲事休管，无事早归。
假缎染就真红色，也被旁人说是非。
善事可作，恶事莫为。
许人一物，千金不移。
龙生龙子，虎生豹儿。
龙游浅水遭虾戏，虎落平阳被犬欺。
一举首登龙虎榜，十年身到风凰池。
十年窗下无人问，一举成名天下知。
酒债寻常行处有，人生七十古来稀。
养儿待老，积谷防饥。
鸡豚狗彘之畜，无失其时。
数家之口，可以无饥矣。
常将有日思无日，莫把无时当有时。
时来风送腾王阁，运去雷轰荐福碑。
入门休问荣枯事，观看容颜便得知。
官清书吏瘦，神灵庙祝肥。
息却雷霆之怒，罢却虎狼之威。
饶人算人之本，输人算人之机。
好言难得，恶语易施。
一言既出，驷马难追。
道吾好者是吾贼，道吾恶者是吾师。
路逢侠客须呈剑，不是才人莫献诗。
三人同行，必有我师，择其善者而从之，其不善者而改之。
少壮不努力，老大徒悲伤。
人有善愿，天必佑之。
莫饮卯时酒，昏昏醉到酉。
莫骂酉时妻，一夜受孤凄。
种麻得麻，种豆得豆。
天眼恢恢，疏而不漏。
见官莫向前，做客莫在后。
宁添一斗，莫添一口。
螳螂捕蝉，岂知黄雀在后。
不求金玉重重贵，但愿儿孙个个贤。
一日夫妻，百世姻缘。
百世修来同船渡，千世修来共枕眠。
杀人一万，自损三千。
伤人一语，利如刀割。
枯木逢春犹再发，人无两度再少年。
未晚先投宿，鸡鸣早看天。
将相胸前堪走马，公候肚里好撑船。
富人思来年，穷人思眼前。
世上若要人情好，赊去物件莫取钱。
死生有命，富贵在天。
击石原有火，不击乃无烟。
为学始知道，不学亦徒然。
莫笑他人老，终须还到老。
但能依本分，终须无烦恼。
君子爱财，取之有道。
贞妇爱色，纳之以礼。
善有善报，恶有恶报。
不是不报，日子不到。
人而无信，不知其可也。
一人道好，千人传实。
凡事要好，须问三老。
若争小可，便失大道。
年年防饥，夜夜防盗。
学者如禾如稻，不学者如蒿如草。
遇饮酒时须饮酒，得高歌处且高歌。
因风吹火，用力不多。
不因渔父引，怎得见波涛。
无求到处人情好，不饮从他酒价高。
知事少时烦恼少，识人多处是非多。
入山不怕伤人虎，只怕人情两面刀。
强中更有强中手，恶人须用恶人磨。
会使不在家豪富，风流不用着衣多。
光阴似箭，日月如梭。
天时不如地利，地利不如人和。
黄金未为贵，安乐值钱多。
世上万般皆下品，思量唯有读书高。
世间好语书说尽，天下名山僧占多。
为善最乐，为恶难逃。
羊有跪乳之恩，鸦有反哺之义。
你急他未急，人闲心不闲。
隐恶扬善，执其两端。
妻贤夫祸少，子孝父心宽。
既坠釜甑，反顾无益。
翻覆之水，收之实难。
人生知足何时足，人老偷闲且是闲。
但有绿杨堪系马，处处有路透长安。
见者易，学者难。
莫将容易得，便作等闲看。
用心计较般般错，退步思量事事难。
道路各别，养家一般。
从俭入奢易，从奢入俭难。
知音说与知音听，不是知音莫与弹。
点石化为金，人心犹未足。
信了肚，卖了屋。
他人观花，不涉你目。
他人碌碌，不涉你足。
谁人不爱子孙贤，谁人不爱千钟粟。
莫把真心空计较，五行不是这题目。
与人不和，劝人养鹅。
与人不睦，劝人架屋。
但行好事，莫问前程。
河狭水急，人急计生。
明知山有虎，莫向虎山行。
路不行不到，事不为不成。
人不劝不善，钟不打不鸣。
无钱方断酒，临老始看经。
点塔七层，不如暗处一灯。
万事劝人休瞒昧，举头三尺有神明。
但存方寸土，留与子孙耕。
灭却心头火，剔起佛前灯。
惺惺常不足，懵懵作公卿。
众星朗朗，不如孤月独明。
兄弟相害，不如自生。
合理可作，小利莫争。
牡丹花好空入目，枣花虽小结实成。
欺老莫欺小，欺人心不明。
随分耕锄收地利，他时饱满谢苍天。
得忍且忍，得耐且耐。
不忍不耐，小事成大。
相论逞英雄，家计渐渐退。
贤妇令夫贵，恶妇令夫败。
一人有庆，兆民咸赖。
人老心未老，人穷志莫穷。
人无千日好，花无百日红。
杀人可恕，情理难容。
乍富不知新受用，乍贫难改旧家风。
座上客常满，樽中酒不空。
屋漏更遭连年雨，行船又遇打头风。
笋因落箨方成竹，鱼为奔波始化龙。
记得少年骑竹马，看看又是白头翁。
礼义生于富足，盗贼出于贫穷。
天上众星皆拱北，世间无水不朝东。
君子安平，达人知命。
忠言逆耳利于行，良药苦口利于病。
顺天者存，逆天者亡。
人为财死，鸟为食亡。
夫妻相合好，琴瑟与笙簧。
有儿贫不久，无子富不长。
善必寿老，恶必早亡。
爽口食多偏作药，快心事过恐生殃。
富贵定要安本分，贫穷不必枉思量。
画水无风空作浪，绣花虽好不闻香。
贪他一斗米，失却半年粮。
争他一脚豚，反失一肘羊。
龙归晚洞云犹湿，麝过春山草木香。
平生只会量人短，何不回头把自量。
见善如不及，见恶如探汤。
人贫志短，马瘦毛长。
自家心里急，他人未知忙。
贫无达士将金赠，病有高人说药方。
触来莫与说，事过心清凉。
秋至满山多秀色，春来无处不花香。
凡人不可貌相，海水不可斗量。
清清之水，为土所防。
济济之士，为酒所伤。
蒿草之下，或有兰香。
茅茨之屋，或有侯王。
无限朱门生饿殍，几多白屋出卿。
醉后乾坤大，壶中日月长。
万事皆已定，浮生空白茫。
千里送毫毛，礼轻仁义重。
一人传虚，百人传实。
世事明如镜，前程暗似漆。
光阴黄金难买，一世如驹过隙。
良田万倾，日食一升。
大厦千间，夜眠八尺。
千经万典，孝义为先。
一字入公门，九牛拖不出。
衙门八字开，有理无钱莫进来。
富从升合起，贫因不算来。
家中无才子，官从何处来。
万事不由人计较，一生都是命安排。
急行慢行，前程只有多少路。
人间私语，天闻若雷。
暗室亏心，神目如电。
一毫之恶，劝人莫作。
一毫之善，与人方便。
欺人是祸，饶人是福。
天眼恢恢，报应甚速。
圣贤言语，神钦鬼伏。
人各有心，心各有见。
口说不如身逢，耳闻不如目见。
养军千日，用在一朝。
国清才子贵，家富小儿骄。
利刀割体痕易合，恶语伤人恨不消。
公道世间唯白发，贵人头上不曾饶。
有钱堪出众，无衣懒出门。
为官须作相，及第必争先。
苗从地发，树向枝分。
父子和而家不退，兄弟和而家不分。
官有正条，民有和约。
闲时不烧香，急时抱佛脚。
幸生太平无事日，恐逢年老不多时。
国乱思良将，家贫思贤妻。
池塘积水须防旱，田地勤耕足养家。
根深不怕风摇动，树正无愁月影斜。
奉劝君子，各宜守己。
只此程式，万无一失。


7.弟子规
清朝·李毓秀
共1080字

总叙
弟子规，圣人训。首孝悌，次谨信。
泛爱众，而亲仁。有余力，则学文。

入则孝
父母呼，应勿缓。父母命，行勿懒。
父母教，须敬听。父母责，须顺承。
冬则温，夏则凊。晨则省，昏则定。
出必告，反必面。居有常，业无变。
事虽小，勿擅为。苟擅为，子道亏。
物虽小，勿私藏。苟私藏，亲心伤。
亲所好，力为具。亲所恶，谨为去。
身有伤，贻亲忧。德有伤，贻亲羞。
亲爱我，孝何难。亲憎我，孝方贤。
亲有过，谏使更。怡吾色，柔吾声。
谏不入，悦复谏。号泣随，挞无怨。
亲有疾，药先尝。昼夜侍，不离床。
丧三年，常悲咽。居处变，酒肉绝。
丧尽礼，祭尽诚。事死者，如事生。

出则悌
兄道友，弟道恭。兄弟睦，孝在中。
财物轻，怨何生。言语忍，忿自泯。
或饮食，或坐走。长者先，幼者后。
长呼人，即代叫。人不在，已即到。
称尊长，勿呼名。对尊长，勿见能。
路遇长，疾趋揖。长无言，退恭立。
骑下马，乘下车。过犹待，百步余。
长者立，幼勿坐。长者坐，命乃坐。
尊长前，声要低。低不闻，却非宜。
进必趋，退必迟。问起对，视勿移。
事诸父，如事父。事诸兄，如事兄。

谨
朝起早，夜眠迟。老易至，惜此时。
晨必盥，兼漱口。便溺回，辄净手。
冠必正，纽必结。袜与履，俱紧切。
置冠服，有定位。勿乱顿，致污秽。
衣贵洁，不贵华。上循分，下称家。
对饮食，勿拣择。食适可，勿过则。
年方少，勿饮酒。饮酒醉，最为丑。
步从容，立端正。揖深圆，拜恭敬。
勿践阈，勿跛倚。勿箕踞，勿摇髀。
缓揭帘，勿有声。宽转弯，勿触棱。
执虚器，如执盈。入虚室，如有人。
事勿忙，忙多错。勿畏难，勿轻略。
斗闹场，绝勿近。邪僻事，绝勿问。
将入门，问孰存。将上堂，声必扬。
人问谁，对以名。吾与我，不分明。
用人物，须明求。倘不问，即为偷。
借人物，及时还。人借物，有勿悭。

信
凡出言，信为先。诈与妄，奚可焉。
话说多，不如少。惟其是，勿佞巧。
奸巧语，秽污词。市井气，切戒之。
见未真，勿轻言。知未的，勿轻传。
事非宜，勿轻诺。苟轻诺，进退错。
凡道字，重且舒。勿急疾，勿模糊。
彼说长，此说短。不关己，莫闲管。
见人善，即思齐。纵去远，以渐跻。
见人恶，即内省。有则改，无加警。
唯德学，唯才艺。不如人，当自砺。
若衣服，若饮食。不如人，勿生戚。
闻过怒，闻誉乐。损友来，益友却。
闻誉恐，闻过欣。直谅士，渐相亲。
无心非，名为错。有心非，名为恶。
过能改，归于无。倘掩饰，增一辜。

泛爱众
凡是人，皆须爱。天同覆，地同载。
行高者，名自高。人所重，非貌高。
才大者，望自大。人所服，非言大。
己有能，勿自私。人有能，勿轻訾。
勿谄富，勿骄贫。勿厌故，勿喜新。
人不闲，勿事搅。人不安，勿话扰。
人有短，切莫揭。人有私，切莫说。
道人善，即是善。人知之，愈思勉。
扬人恶，即是恶。疾之甚，祸且作。
善相劝，德皆建。过不规，道两亏。
凡取与，贵分晓。与宜多，取宜少。
将加人，先问己。己不欲，即速已。
恩欲报，怨欲忘。抱怨短，报恩长。
待婢仆，身贵端。虽贵端，慈而宽。
势服人，心不然。理服人，方无言。

亲仁
同是人，类不齐。流俗众，仁者希。
果仁者，人多畏。言不讳，色不媚。
能亲仁，无限好。德日进，过日少。
不亲仁，无限害。小人进，百事坏。

余力学文
不力行，但学文。长浮华，成何人。
但力行，不学文。任己见，昧理真。
读书法，有三到。心眼口，信皆要。
方读此，勿慕彼。此未终，彼勿起。
宽为限，紧用功。工夫到，滞塞通。
心有疑，随札记。就人问，求确义。
房室清，墙壁净。几案洁，笔砚正。
墨磨偏，心不端。字不敬，心先病。
列典籍，有定处。读看毕，还原处。
虽有急，卷束齐。有缺坏，就补之。
非圣书，屏勿视。蔽聪明，坏心志。
勿自暴，勿自弃。圣与贤，可驯致。
